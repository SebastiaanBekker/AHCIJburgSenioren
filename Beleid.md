De start
--------
Een aantal ervaren hockeyers hebben medio 2011 het eerste herenteam opgericht. De aanleiding was enerzijds dat er behoefte was aan meer uitdaging dan bij de trimcompetitie mogelijk was, en anderzijds dat de club geen seniorenteams had.

Huidige situatie
De club bestaat nog steeds vooral uit jeugdleden. Een verschil met twee jaar geleden is dat inmiddels een eerste damesteam is opgericht en daar aansluiting wordt geboden met de jeugd in MA1. Heren 1 en Dames 1 dienen steeds meer als richtsnoer voor de jeugd en een vormen een ijkpunt voor het hockeyniveau van de club voor de buitenwereld. Uitdaging voor de komende jaren is om de getalenteerde jeugdspelers te behouden voor de club en goede jonge seniorenhockeyers aan te trekken.

Het seizoen 2013-2014
Het seizoen 2013-2014 vormt een overgangsperiode van startende club naar jonge club. In dit seizoen vinden een aantal belangrijke ontwikkelingen plaats. Een eigen clubhuis vanaf 1 november 2013, met hockeyfeesten, zal de club aantrekkelijker maken voor oudere jeugd en jonge seniorenspelers. Zowel Heren 1 als Dames 1 zijn erop gericht om ruimte te bieden aan spelers uit de jeugd en jonge spelers die overkomen van andere clubs.

Doelstelling voor de heren senioren in de komende jaren 
Heren 1 heeft in juni 2013 via play-offs een plaats in de 3e Klasse bemachtigd. Doel voor het seizoen 2013-2014 is om deze plaats te behouden, en om het seizoen daarop in het linker rijtje te eindigen. Dit is alleen mogelijk als er een bredere groep seniorenspelers is dan de eerste twee seizoenen met Heren 1. Hiervoor is een tweede trainingsmoment gereserveerd op vrijdag, naast de training op woensdag. Op vrijdag zal de training open worden gesteld voor een gevarieerde groep van seniorenhockeyers: naast de spelers van Heren 1 zelf kunnen alle hockeyers die competitie willen spelen meetrainen.
Het is de bedoeling dat in het seizoen 2014-2015 twee heren teams aan de KNHB competitie meedoen, Heren 1 en Heren 2. De jeugd die is doorgestroomd naar JA1 zal gelegenheid worden geboden om mee te trainen en zo mogelijk in te vallen. Dit laatste zal gedoseerd plaats vinden om onnodige blessures te voorkomen.
Vanaf het seizoen 2015-2016 zullen er meer dan twee heren teams zijn en streeft Heren 1 naar een plaats bij de top 3 in de competitie in de 3e Klasse. De aantrekkelijkheid van de club in brede zin (sfeer, feesten, behoud van de jeugd die doorstroomt naar de senioren) zal voor een groot deel bepalen of de getalenteerde jeugdspelers bij de club blijven en goede jonge senioren hockeyers voor onze club kiezen. Dit zal mede bepalend zijn voor de mogelijkheid om de aspiraties verder op te schroeven.
 
